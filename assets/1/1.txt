Labas, kuo tu vardu? Aš esu Urkė. Žmonės šnabždasi, kad aš paslaptinga vandens deivė. Gyvenu čia, Urkio ežero gelmėse. Ar kada girdėjote, kaip naktį tyliai kalba ežeras? Išties ten aš istorijas porinu. Prieikite arčiau ir jums papasakosiu.
Mano laikas prasideda, kai nusileidžia vakaro saulė ir mėnulis sidabru nutvieskia ežero vandenį. Tada užkloju ežerą patalu - tirštu rūku ir švelniai paslepiu savo namus nuo žmonių akių. Visiškoje tyloje gali išgirsti mano dainą, ją vadina „Urkės sutartine“.
Žmonėms mano balsas atrodo keistas, paslaptingas, o kartais net truputį baugus. Atrodo, kad dainuoja ne viena, o šimtas moterų. Daina skamba per rūką, susilieja su nendrių šlamesiu ir paukščių balsais, todėl žmonėms sunku suprasti, iš kur ji sklinda. Dėl to šį ežerą jie pavadino „Urkiu“, nes mano balsas jiems primena duslų urkavimą ar ošimą.
Senų senovėje žmonės labai gerbė šį ežerą. Jie netgi atnešdavo man dovanų, tarkim, pirmą sugautą žuvį ar gražų, glotnų akmenuką. Žmonės tikėjo, kad mano daina primena jiems apie tai, kaip svarbu gerbti gamtą ir būti jai dėkingiems.
Bet būkite atsargūs! Mano balsas vilioja žmones arčiau vandens, kartais net į klampų pelkės raistą. Tiesa, aš nenoriu niekam blogo, tik norėčiau priminti: naktis ir rūkas pilni paslapčių, todėl geriausia šiuo metu būti namuose ir klausytis mano giesmės iš tolo. Kas gamtą gerbia ir nebando jos sutrikdyti, tam ir rūkas bus draugas ir mano daina graži pasaka.
Kai kurie sako, kad matė mane kaip šviesų siluetą rūke virš vandens. Tiesa tai ar ne, tegul lieka paslaptimi. Bet galiu jums išduoti mažytę gudrybę: jei norite mane išgirsti, atvykite į Inturkę, per arti neikite, kad neprasmegtumėte į pelkių liūną, užsimerkite, tyliai įkvėpkite ir labai labai įdėmiai klausykite. Tuomet galbūt ir jūs išgirsite mano švelnų, nakties rūko apgaubtą balsą.
Prisiminkite – mano daina skirta tam, kad gerbtumėte gamtos grožį ir paslaptį.